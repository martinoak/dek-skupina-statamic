---
title: 'Jak napsat správně životopis (CV)'
id: c27648e9-824d-405f-985d-361db6b6c46d
---
<p>
	Je důležité si uvědomit, že životopis je to první, co od vás zaměstnavatel obdrží a odkud čerpá první informace o vaší osobě. Na základě životopisu se také většinou personalista rozhodne, zda vás pozve k pohovoru či nikoliv. Proto byste měli napsání životopisu věnovat dostatek času. Zde uvádíme pár bodů, které by vám při sepsání životopisu mohly pomoci:
</p>
<ul>
	<li>Životopis by neměl být delší než 3 strany formátu A4.</li>
	<li>Pokud je to možné, napište životopis na PC. Životopis ukládejte a posílejte ideálně ve formátu pdf.</li>
	<li>Životopis by měl mít strukturovanou formu. Měl by být stručný, výstižný, jasný a přehledný. Používejte spíš odrážky než celé věty. (Špatně: Narodil jsem se ...).
	</li>
	<li>V životopise by neměly být mezery, roky by na sebe měly navazovat, uvádějte i brigády, mateřskou dovolenou, pobyt v zahraničí či neukončené vzdělání – stejně by na to přišla při pohovoru řeč.</li>
	<li>Uvádějte nejen název pozice, ale i náplň dané práce.</li>
	<li>Po napsání si životopis důkladně zkontrolujte (ideálně si ho nechte přečíst někým dalším).</li>
</ul>
<p>
	<strong>Struktura životopisu</strong>
</p>
<ul>
	<li>Na prvním místě vždy uvádějte jméno a kontaktní údaje (telefon, e-mailová adresa, apod.).</li>
	<li>Dále uvádějte vzdělání. Řaďte ho od posledního a uveďte název školy, obor studia, rok ukončení, závěrečnou zkoušku.</li>
	<li>Pod vzdělání můžete uvést absolvované kurzy (je možné také umístit na konci CV).
	</li>
	<li>Poté přichází na řadu praxe. Přehledným způsobem sepište od kdy do kdy jste ve firmě na určité pozici působili, firmu, čím se zabývá, název pozice a stručně její náplň. Opět řaďte od posledního zaměstnání.</li>
	<li>Na závěr uvádějte jazykové znalosti (jazyk a úroveň vašich znalostí), PC znalosti (přehled programů, které ovládáte). Dále následují další vaše znalosti, dovednosti, osobnostní předpoklady, zájmy.</li>
	<li>Životopis by měl končit datem vyhotovení a popřípadě vaším podpisem.</li>
</ul>