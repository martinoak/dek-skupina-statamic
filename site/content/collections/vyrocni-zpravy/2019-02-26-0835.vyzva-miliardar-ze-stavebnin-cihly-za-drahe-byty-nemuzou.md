---
type: about
intro: 'Včera v podvečer byl na Seznamu Zprávy zveřejněn další díl Výzvy Roberta Čásenského, tentokrát pro nás více než zajímavý, protože jeho hostem byl majitel Stavebnin DEK Vít Kutnar.'
image: /assets/media/2019-12-02-13_36_31-greenshot.jpg
title: 'Výzva: Miliardář ze stavebnin: Cihly za&nbsp;drahé byty nemůžou'
id: 954600cc-d4aa-42ac-844a-943357ee17db
---
<p><strong>Řemeslo má
v posledních letech konečně znovu zlaté dno, říká zakladatel a klíčový akcionář
největší české firmy na prodej stavebnin Vít Kutnar. Společnost DEK prodá
zedníkům zhruba každou čtvrtou cihlu, která se v Česku použije. Materiál sice
zdražuje, ale na současný růst cen bytů podle něj velký vliv nemá.
	</strong>
</p>
<p>Když ještě
studoval, chodil na brigádu stavět stanici metra Invalidovna. 
	<i>„V devět
ráno už jsme byli se zednickou partou v hospodě na pivu a v jednu se šlo
dodělat to, co mělo být ten den hotové,“
	</i> vzpomíná na tehdejší pracovní
morálku.
</p>
<p>Dnešní
řemeslníci se z jeho pohledu s tehdejší dobou vůbec nedají srovnávat. Rozhodně
prý neplatí, že by dříve na stavbách pracovali větší fachmani. 
	<i>„To jen
každá zkušená generace kouká s nedůvěrou na ty mladší,“
	</i> myslí si muž,
který stojí v čele stavebního impéria DEK, jehož tržby se pohybují na úrovni
dvaceti miliard korun ročně.
</p>
<p>Z
někdejšího mladíka, který začínal podnikat ještě během studia na stavební
fakultě, se stal pravidelný účastník přehledů nejbohatších Čechů. Sám říká, že
jej velmi baví, když si na svých prodejnách může povídat se zedníky a dalšími
řemeslníky. A má radost, že se jim v poslední době daří.
</p>
<p><i>„Práce teď
mají všichni hodně a její cena roste. Pro ty, kteří to skutečně umějí, je to
teď mnohem zajímavější, než dělat cokoli jiného,“
	</i> vypozoroval
v hovorech se svými zákazníky.
</p>
<p><strong>Za každého
počasí
	</strong>
</p>
<p>Být
živnostníkem ve stavebnictví je podle něj přitom jedním z nejtěžších povolání: 
	<i>„Člověk
pracuje za každého počasí, v&nbsp;nestabilních podmínkách, každá stavba je jiná. Je
to také nebezpečné,“
	</i> popisuje. Řemeslníkům by také pomohlo, kdyby stát
zjednodušil administrativu s&nbsp;účetnictvím a daněmi.
</p>
<p>Stavebnictví
prožívá boom, vedle práce zdražují i materiály. A&nbsp;ještě vyšším tempem pak
zdražují hotové stavby, což je v&nbsp;poslední době patrné zejména u&nbsp;cen bytů na
pražském trhu. Podle Kutnara ze zdražení bytů nelze vinit cihly a&nbsp;maltu.
</p>
<p><i>„Stavební
materiál loni zdražil zhruba o osm procent, není to zdaleka tolik, o kolik
rostla celková cena staveb,“
	</i> říká Kutnar.
</p>
<p>Obecně
podle něj nejvíce zdražují materiály, které jsou levné, nevyplatí se je
převážet na velké vzdálenosti a nefunguje tak u nich přeshraniční konkurence.
Ve chvíli, kdy se naplní kapacita lokálních výrobců, jde pak cena nahoru.
Zkušenost z minulosti však ukazuje, že když stavební boom opadne, jdou ceny
materiálu zase dolů.
</p>
<p><strong>Letos a
nejspíš ani příští rok podle Víta Kutnara ovšem propad ve stavebnictví nehrozí.
	</strong>
</p>
<p>Celý
rozhovor o stavebnictví, příběhu firmy DEK, podmínkách pro podnikání i
bezplatné kávě a snídaních pro zákazníky 
	<a href="https://www.seznamzpravy.cz/clanek/miliardar-ze-stavebnin-cihly-za-drahe-byty-nemuzou-66848?seq-no=14&dop-ab-variant=&source=clanky-home">sledujte ve videu</a>.
</p>
<p><i>O autorovi
– Robert Čásenský
	<br></i>Zakladatel
a šéfredaktor měsíčníku Reportér. Ze 44 let života strávil podstatnou část v
novinových redakcích, od eléva v Českém deníku (1993) až po šéfredaktora MF
DNES (2006–2013). Pro pořad Výzva Televize Seznam připravuje každý měsíc
rozhovor s osobnostmi českého byznysu.
</p>